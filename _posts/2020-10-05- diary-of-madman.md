---
layout: post
title: 'Ліна Костенко, “Записки українського самашедшого”'
---

## Цитати

>Майбутнє щодня стає минулим.

>Добре, що Господь увімкнув нам ближнє світло свідомості, бо якби дальнє, схибнутися можна.

>Мабуть, у всіх родинах буває оце переродження в побут. Будні роблять людей буденними.

>Україна — це резервація для українців.

>Дружина спить, я дивлюся у стелю. Втім, вона, здається, теж не спить, чекає, поки я засну, щоб теж дивитися у стелю.

>Якщо я не виживу, то людство й не помітить, а якщо людство не виживе, то й мені гаплик.

>Є такий вид самотності — сидіти перед телевізором, не вмикаючи світла.

>Мудрість мужчини — промовчати, коли говорять стихії.

>Мене ображає цей іронічний і поблажливий тон. Я перестаю бути сильною статтю в її очах, вона — слабкою в моїх. Я замикаюся в собі, вона виходить із себе.

>Жіночий імператив завше один: ти винен і ти повинен. Добре, що я все це слухаю впіввуха, а то й упівсвідомості. Якби ще й жінка говорила впівголоса.

>Мужчини імперських націй мислять категорією сили. Мужчини поневолених, але гордих, націй мислять категоріями свободи. А такі, як оце ми, все надіються, що якось воно буде.

>Купідон стріляв не в геніталії, а в серце.

>Манія величі — це хвороба. Комплекс меншовартості — теж хвороба. Тільки ще гірша.

>Нашого цвіту по всіх борделях світу.

>У нас уже є маркети й супермаркети. Холдинги, лізинґи й консалтинґи. Рейтинги, брифінги, автобани й хабвеї. Жлоб-шоу, фаст-фуди і сендвич-бари. Рейдери, трейдери, рокери, брокери, кілери, ділери, трасти і педерасти. Все як у людей.

>Ми унікальна нація. У нас хліборобів морили голодом. Режисери ставили спектаклі у концтаборах. Поетів закопували у вічну мерзлоту. У кого ще є атомний саркофаг?

>Мужчина формується не тоді, коли затуляється щитом, а тоді, коли піднімає меч.

>Жінки довше переживають образу, незалежно від того, вони образили чи їх ображено.

>«Нове покоління вибирає пепсі». Нове покоління багато що вибирає, пепсі чи не пепсі, воно вибирає своє життя. Це вже статисти іншої драми, до якої будуть байдужі вже колись інші покоління.

>20 червня. Завтра перше повне затемнення Сонця у новому столітті.

>Ми ж їх обираємо не тому, що хочемо обирати, а тому, що вони хочуть бути обраними.

>— Вихід! — закричав я. — Має ж бути якийсь вихід!  
— Безвихідь — це теж форма існування, — спокійно сказав він.

>Все наше життя — це чекання найгіршого і надія на краще. Поки що не збулась.

>Важко любити розумну жінку. Завжди боїшся впасти в її очах.

>Після молитви на горі Арафат здійснили обряд побиття камінням диявола. Але ті, що вже побили диявола, і ті, що ще не побили, не змогли розминутися і побилися між собою. Геніальна метафора. Диявол сміявся до сліз.

>Що ж ти хочеш від суспільства, яке за одне століття пережило три суспільні формації? — сказав Лев, інвертований на пустелю. — Монархію, та ще й російську, соціалізм, не апробований на дрозофілах, а тепер ще й олігархат під псевдонімом «демократія».

>В тому ж і полягає християнська суть прощення, що просять невинуваті. Винуваті і не попросили б, їх і не можна простити.

>Сонце моєї долі, якір моєї свободи — жінка!

>А в масштабах людської долі — моя дружина має рацію — сльоза дитини більша за космос.

>Я нічого не боюся. Я боюся тільки причетності до ідіотів.
